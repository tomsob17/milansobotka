Tato pětidílná zvuková nahrávka s profesorem Milanem Sobotkou byla pořízena Vojtěchem Maškem na sklonku roku 2017 a původně byla určena pro server Paměť národa spravovaný organizací Post Bellum. Hlavním záměrem bylo kromě poskytnutí plastického svědectví o pamětníkově životě a širším společenském kontextu pamětníkovi prostor rozvinout jeho nejvlastnější dar a životní těžiště: důkladné promýšlení smyslu všech událostí z pohledu filosofie chápané ne jako do sebe uzavřené kabinetní vědění, ale jako umění sporu, zápolení ducha vystavené neustálé kritické pozornosti druhých, a přesto se společně dobírající k jádru věcí obecných. Nejlepší oslavou pamětníkova života proto nejspíš bude, když na něj jeho blízcí, žáci i kolegové navážou svým vlastním svědectvím, postřehy, doplněním nebo soustavnější úvahou.

Autor nahrávky Mgr. Vojtěch Mašek, Ph.D. působí jako středoškolský učitel v Praze a externí vyučující v oboru teologické etiky na Univerzitě Hradec Králové. Soukromě se věnuje publikacím na pomezí morální filosofie a moderních dějin.
